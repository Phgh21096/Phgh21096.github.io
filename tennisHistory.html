




<div class="item-page">

	<h2>
			Η Ιστορία του Tennis		</h2>








<p><img style="margin-right: 10px;" alt="ten_his1" src="/images/stories/article/ten_his1.jpg" width="400" height="307"></p>
<p>Το τένις έχει τις ρίζες του σ’ ένα παιχνίδι που πρωτοξεκίνησε να παίζεται από Γάλλους ευγενείς το 13ο αιώνα και ονομαζόταν «Le Jeu du Paume». Le «Jeu du Paume» ή αλλιώς «το παιχνίδι της παλάμης» ξεκίνησε να παίζεται στις μεγάλες σάλες των παλατιών της Γαλλίας, αρχικά με μια μπάλα που την χτυπούσαν με την παλάμη, ενώ σύντομα γι’ αυτό τον σκοπό χρησιμοποιήθηκαν οι πρώτες ρακέτες. Το παιχνίδι άρχισε να εξαπλώνεται σε όλη τη Γαλλία το 17ο αιώνα, χρονολογία που γίνεται γνωστό και στην Αγγλία, στην οποία κατασκευάζονται και τα πρώτα ανοιχτά γήπεδα. Το 1877 το τένις άρχισε να παίζεται με τους περισσότερους από τους κανονισμούς που ισχύουν μέχρι σήμερα, ενώ την ίδια χρονολογία διοργανώθηκε το φημισμένο τουρνουά Wimbledon, το οποίο ήταν και το 1ο τουρνουά τένις παγκοσμίως. Σύντομα, το τένις άρχισε να εξαπλώνεται και σε άλλες χώρες, όπως η ΗΠΑ και η Αυστραλία, ενώ μετά τον 1ο παγκόσμιο πόλεμο άρχισε να παίζεται σε πολλές από τις Βόρειοευρωπαϊκές χώρες.</p>
<p><img style="margin-top: 10px;" alt="logos_open" src="/images/stories/article/logos_open.jpg" width="710" height="146"></p>
<p>Μέχρι το 1968 το τένις ήταν ένα καθαρά ερασιτεχνικό άθλημα. Ωστόσο, το 1968 ήταν χρονολογία ορόσημο, αφού το τένις έγινε για πρώτη φορά επαγγελματικό άθλημα. Σήμερα, υπάρχουν εκατοντάδες τουρνουά ετησίως, όμως τα 4 πιο φημισμένα είναι το Australian Open (Μελβούρνη), το Rollan Garros (Παρίσι), το Wimbledon (Λονδίνο) και το US Open (Νέα Υόρκη). Μερικοί από τους πρωταθλητές που έχουν αφήσει εποχή στο παγκόσμιο τένις με τις επιδόσεις τους είναι στους άνδρες οι Rod Laver, Arthur Ashe, Stan Smith, Bjorn Borg, John McEnroe, Ivan Lendl, Boris Becker, Pete Sampras, Andre Agassi, Roger Federer και Rafael Nadal, ενώ στις γυναίκες κυριαρχούν τα ονόματα των Martina Navratilova, Chris Evert, Steffi Graf, Martina Higuis, Venus και Serena Williams, Justine Henin. Οσον αφορά στους Ελληνες αθλητές/τριες 2 μόνο κατάφεραν να μπουν στο club των 50 καλύτερων αθλητών/τριών στον κόσμο, η <strong>Αγγελική Κανελλοπούλου </strong>(δεκαετία 80) και η <strong>Λένα Δανιηλίδου</strong> (σήμερα), ενώ στους άνδρες αξίζει ν’ αναφερθεί ο <strong>Καλογερόπουλος</strong>, που είναι ο μόνος Ελληνας αθλητής που έχει κερδίσει στην κατηγορία junior το Wimbledon. Από τους Κύπριους αθλητές ο <strong>Μάρκος Παγδατής</strong> ήταν πρωταθλητής κόσμου στους νέους κάτω των 18 ετών, ενώ έφτασε στον τελικό του Αυστραλιανού Open τον Ιανουάριο 2006.</p>
<p>Το τένις είναι ένα παιχνίδι, με το οποίο μπορεί κάποιος ν’ ασχοληθεί από τα 5 μέχρι τα 70 ή ακόμη και τα 80 του χρόνια, χωρίς να εμπεριέχει σοβαρούς κινδύνους τραυματισμού. Αυτό οφείλεται, εν μέρει, στο γεγονός ότι δεν υπάρχει σωματική επαφή μεταξύ των αντιπάλων. Το τένις είναι ένα παιχνίδι, μέσω του οποίου μπορούμε να αυξήσουμε την ταχύτητα, την αντοχή και τη δύναμη, τα 3 δηλαδή βασικά στοιχεία της φυσικής κατάστασης. Η ενασχόληση με το τένις 2-3 φορές την εβδομάδα συμβάλλει στην διατήρηση της ευεξίας, στη δημιουργία ευχάριστης διάθεσης, ενώ παράλληλα θωρακίζει την υγεία μας. Για όλους αυτούς τους λόγους, όταν νιώσετε ότι τα πράγματα δεν πάνε καλά, κάντε ένα διάλειμμα παίζοντας τένις.</p>
	
</div>